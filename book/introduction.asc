[preface]
== Giriş

Hayatınızın birkaç saatini Git hakkında okuyarak geçirmek üzeresiniz.
Bir dakikanızı ayırıp sizin için neler hazırladığımızı açıklayalım.
Burada bu kitabın on bölümünün ve üç ekinin kısa bir özetini bulacaksınız.

*Bölüm 1*'de Sürüm Kontrol Sistemlerini (VCS'ler) ve Git'in temellerini ele alacağız: teknik konulara değinmeyeceğiz; sadece Git'in ne olduğu, VCS'lerle dolu bir ülkede neden ortaya çıktığı, onu diğerlerinden ayıran şeyin ne olduğunu ve neden pek çok kişinin onu kullandığı vs.
Ardından Git'i nasıl indireceğinizi ve sisteminizde zaten yoksa ilk kez nasıl kuracağınızı açıklayacağız.

*Bölüm 2*'de temel Git kullanımını ele alacağız; en sık karşılaşacağınız durumların %80'inde Git'in nasıl kullanılacağını.
Bu bölümü okuduktan sonra bir repoyu klonlayabilmeniz, projenin geçmişinde neler olduğunu görebilmeniz, dosyaları değiştirebilmeniz ve değişikliklere katkıda bulunabilmeniz beklenmektedir.
Eğer bu aşamadayken kitap kendiliğinden alev alırsa, siz henüz yeni bir kopya edinmeden, şimdiye kadar öğrendiğiniz şeyler zaten size çoktan fayda sağlamaya başlamış olmalı.

*Bölüm 3* genellikle Git'in muhteşem özelliği olarak tanımlanan, Git'teki dallanma modeliyle ilgilidir.
Burada Git'i diğerlerinden gerçekten ayıran şeyin ne olduğunu öğreneceksiniz.
Bu bölüm bittiğinde, Git dallanması hayatınızın bir parçası olmadan önce nasıl yaşadığınızı düşünerek, sessizce bir dakika geçirme ihtiyacı hissedebilirsiniz.

*Bölüm 4* sunucudaki Git'i kapsayacaktır.
Bu bölüm, Git'i kuruluşunuzun içinde veya işbirliği için kendi kişisel sunucunuzda kurmak isteyenler içindir.
Ayrıca, başka birinin bu işi sizin yerinize halletmesini tercih ederseniz, çeşitli barındırılan seçenekleri de keşfedeceğiz.

*Bölüm 5* çeşitli dağıtık iş akışlarını ve bunların Git'te nasıl gerçekleştirileceğini tüm ayrıntılarıyla ele alacaktır.
Bu bölümü tamamladığınızda, birden fazla uzak repoyla ustaca çalışabilmeli, Git'i e-posta üzerinden kullanabilmeli ve çok sayıda uzak dal ve katkıda bulunan yamalar arasında ustaca denge kurabilmelisiniz.

*Bölüm 6* GitHub barındırma hizmetini ve araçlarını derinlemesine kapsar.
Bir hesaba kaydolmayı ve bir hesabı yönetmeyi, Git repoları oluşturmayı ve kullanmayı, projelere katkıda bulunmak ve kendi projenize katkıları kabul etmek için ortak iş akışlarını, GitHub'ın programlanabilir arayüzünü ve genel olarak hayatınızı kolaylaştıracak birçok küçük ipucunu ele alıyoruz.

*Bölüm 7* gelişmiş Git komutlarıyla ilgilidir.
Burada korkutucu `reset` (sıfırla) komutunda ustalaşma, hataları tanımlamak için ikilik aramayı kullanma, geçmişi düzenleme, ayrıntılı revizyon seçimi ve çok daha fazlası gibi konuları öğreneceksiniz.
Bu bölüm Git hakkındaki bilginizi tamamlayarak gerçek bir usta olmanızı sağlayacaktır.

*Bölüm 8* özel Git ortamınızı yapılandırmayla ilgilidir.
Bu, özelleştirilmiş politikaları uygulamak veya teşvik etmek için kanca komut dosyaları oluşturmayı ve istediğiniz şekilde çalışabilmeniz için ortam yapılandırma ayarlarını kullanmayı içerir.
Ayrıca, özel bir katkı politikasını uygulamak için kendi komut dosyası setinizi oluşturmayı da ele alacağız.

*Bölüm 9* Git ve diğer VCS'lerle ilgilidir.
Buna Git'in Subversion (SVN) dünyasında kullanılması ve projelerin diğer VCS'lerden Git'e dönüştürülmesi de dahildir.
Pek çok kuruluş hala SVN kullanıyor ve şimdilik değiştirmeyi planlamıyorlar, ancak bu noktada Git'in inanılmaz gücünü öğrenmiş olacaksınız; ve bu bölüm size hala bir SVN sunucusu kullanmak zorundaysanız nasıl başa çıkacağınızı gösteriyor.
Ayrıca, herkesi bu işe girişmeye ikna etmeniz durumunda, projelerin birkaç farklı sistemden nasıl içe aktarılacağını da ele alıyoruz.

*Bölüm 10* Git'in iç kısımlarının karanlık ama güzel derinliklerine iniyor.
Artık Git hakkında her şeyi bildiğinize ve onu güç ve zarafetle kullanabildiğinize göre Git'in nesnelerini nasıl sakladığını tartışmaya geçebilirsiniz: nesne modelinin ne olduğu, paket dosyalarının ayrıntıları, sunucu protokolleri ve daha fazlası.
Kitap boyunca, daha derinlemesine öğrenmek isteyecebileceğiniz bazı konularda, bu bölümün bazı kısımlarına referans vereceğiz; ama siz de bizim gibiyseniz ve teknik detaylara balıklamasına dalmak istiyorsanız, öncelikle Bölüm 10'u okumak isteyebilirsiniz.

*Ek A*'da Git'i çeşitli spesifik ortamlarda kullanmanın birkaç örneğine bakıyoruz.
Git'i kullanmak isteyebileceğiniz ve sizin için uygun olan çeşitli GUI'leri ve IDE programlama ortamlarını ele alıyoruz.
Git'i kabuğunuzda (shell), IDE'nizde veya metin düzenleyicinizde kullanıma ilişkin bir genel bakış ilginizi çekiyorsa, buraya bir göz atın.

*Ek B*'de Git'i libgit2 ve JGit gibi araçlarla kodlamayı ve genişletmeyi keşfediyoruz.
Karmaşık ve hızlı özel araçlar yazmakla ilgileniyorsanız ve düşük düzeyli Git erişimine ihtiyacınız varsa, bu manzaranın nasıl göründüğüne buradan bakabilirsiniz.

Son olarak *Ek C*'de tüm önemli Git komutlarını teker teker inceleyeceğiz ve bunları kitabın neresinde ele aldığımızı ve onlarla ne yaptığımızı gözden geçireceğiz.
Belirli bir Git komutunu kitabın neresinde kullandığımızı öğrenmek istiyorsanız buraya bakabilirsiniz.

Hadi başlayalım.
